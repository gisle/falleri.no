---
title: Etappe 2
date: 2007-05-19 10:33:59
---

<strong>På etappen forlates vei og asfalt og jeg følger DNTs løypenett. I tilfelle snø i høyden vil truger bli brukt.</strong>

<strong>Ljosland – Haukeliseter 9/6 – 20/6</strong>
Lengde: 174 km + 10 %        =  191 km/22 =    10+2 søndager

Fra Ljosland går turen inn i Setesdals- og Ryfylkeheiene. Jeg har skiftet fra mine <a href="http://www.mbt-info.com/">MBT-sko</a> til Jörnkängan fjellsko. Sekk og kløv er blitt tyngre, men ingen etapper vil kreve mer enn 18 kg i sekk og 15 kg i kløv. Fra nå av begynner det virkelig å røyne på for Najax. Kløven er tung og terrenget tøffere. <a href="http://www.baltoshop.no">Spesialforet</a> jeg har tatt med, <a href="http://www.baltoshop.no/balto/balto_index.php">Balto Competition</a> skal fra nå av bevise sin verdi i praksis og gi Najax den energien han trenger. Ruta legges innom <a href="http://www.kot.no/">KOT</a> og <a href="http://www.turistforeningen.no/stavanger">STF</a> sitt nett av turisthytter og følger de merkede turstiene. Nødvendigvis blir det ikke overnatting i hus hver natt, men høyt til fjells og ennå tidlig på året kan dårlig vær inntreffe og da er det betryggende å vite at gode hytter ligger innen rimelig nærhet. Den utstukne ruten går forbi disse turisthyttene:  Gaukhei, Øyvusbu, Svartenut, Bossbu, Kringlevatn, Hovatn, Vassdalstjørn, Krossvatn, Mostøl, Bleskestamoen, Holmevasshytta og til <a href="http://www.haukeliseter.no/">Haukeliseter.</a>

<strong>Depot</strong>
Nødvendig proviant og utstyr for etappen sendes etter avtale til <a href="http://www.fjellstova.com/">Ljosland Fjellstove A.s,</a> Ljosland, 4540 Åseral, Tlf. 382 85 700. - Regner med å supplere med noe middagsmat fra de selvbetjente hyttene. I tillegg får jeg se om fisken begynner å bite.

<strong>Kart</strong>
Fra nå av vil topografiske kart i målestokk 1:50 000 fortelle hvor jeg er og hvor jeg skal. Suunto speilkompass sammen med Garmin GPSMAP 60csx sikrer navigeringen.

<strong>Kart for etappen</strong>
1412 IV     Kvifjorden
1413 IV    Botsvatn
1413 III     Rosskreppfjorden
1313 I            Blåsjø
1314 II          Suldalsvatnet
1414 III    Breive
1414 IV    Haukeliseteter

<strong>Valgte ruter</strong>
Jeg vil i det alt vesentlige følge rutenettet og beskrivelsen i siste utgave av <a href="http://www.turistforeningen.no/index.php?fo_id=1991">”Til fots i Norge”</a> utgitt av Den Norske Turistforening. De nevnte rutenummer refererer til Setesdalsheiane i TFIN.
<ol>
	<li> Ljosland 530 moh til <a href="http://home.online.no/~hasto/natur/Gaukhei.htm">Gaukhei th</a> 840 moh. 18-20 km  og rundt 5 timers gange. Rute nr. 1/1. TFIN oppgir godt fiske i Gaukheivatnet og Søtevatnet, Fram til Pytten går jeg uten papirkart.</li>
	<li> Gaukhei til Øyvassbu th 931 moh. Ca. 17 km og en 7 timers gange. Rute nr. 1/10.</li>
	<li> Øyvassbu til Bossbu th 1020 moh. En forholdsvis lang etappe på 26 km, men skal kunne gåes på 8-9 timer. Om nødvendig tar jeg en natt i telt eller på Svartenut th. Rute nr. 1/14 og 1/15.</li>
	<li> Bossbu til Kringlevatn th 940 moh. Beregnet til 19 km og anslås i TFN til en 8 timers tur.  Rute nr. 1/18. Rutebeskrivelsen er som følger: ”Bratt opp Heimre Skammestigen. Passerer det høyeste punktet på KOTs løypenett (ca. 1300 moh). Den gamle Skinnvegen passeres like før vadet ved Ljosåni nord for Såvatn. Elva kan være vanskelig å passere ved stor vannføring.” Dette kan bli en spennende strekning. Eg håper å finne en snebru over elva.</li>
	<li> Kringlevatn forbi Storsteinen th 915 moh, til Hovatn th 1112 moh. Traseen er ikke beskrevet på rutenettet, men er beregnet til 24 km og 8-10 timers gange. Bortsett fra relativt stor høyde burde ikke strekket by på de helt store problemer.</li>
	<li> Hovatn til Krossvatn th 1095 moh. 17 km i nokså kuppert terreng. Regner med å tilbakelegge traseen på noe slikt som 6-8 timer.</li>
	<li> Krossvatn til Mostøl th 620 moh. 19  km, men burde være forholdsvis greit terreng. Ned Kyrkjesteindalen og til Mostøl kan jeg heller ikke se noen problemer. En tur på 8-9 timer.</li>
	<li> Mostøl til Holmvasshytta 1130 moh.  Dette er det lengste strekket på hele 29 km. Sannsynligvis en dagsetappe på kanskje 10-11 timer. Alt etter værforholdene og eventuelt sne kan den vise seg å kreve en ekstra overnatting underveis.</li>
	<li> Holmvasshytta til Haukeliseter 980 moh.  19 km og 7 timers gange. Nå skal det bli artigt å se om den planlagte ankomst 18. juni viser seg å holde.</li>
</ol>
