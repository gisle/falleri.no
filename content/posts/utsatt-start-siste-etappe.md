---
title: Utsatt start siste etappe
date: 2009-07-27 14:21:21
---

I dag, 27. juli skulle jeg vært i gang med den siste delen av min tur fra Lindesnes - Nordkapp. Dessverre, for en tid tilbake brakk jeg venstre håndledd og det er bare to uker siden fiksasjonsutstyret ble fjernet. I min naivitet trodde jeg at 14 dager med trening og terapi skulle holde og at jeg kunne starte som planlagt. Jeg er bedre, men hånden er uten kraft og fungerer dårlig. Fra første stund var turen ment å være "blott til lyst og glæde" og ikke noe slit. Et dårlig håndledd gjør at verken vandring, telting eller bruk av fiskestang fungerer optimalt. Jeg har derfor besluttet å utsette siste etappen til Nordkapp til sommeren 2010.

Denne utsettelsen kom samtidig på tverke for en tur jeg skulle ta i 2010. Da skulle jeg gå pilgrimsleden fra St. Jean i Frankrike, over Pyreneene, gjennom Baskerland og til Santiago de Compostella helt nordvest i Spania. De nærmeste ukene blir avgjørende for denne turen, enten tar jeg den i november/desember i år eller april/mai til neste år. Det er bare å vente og se hvordan det hele utvikler seg.
