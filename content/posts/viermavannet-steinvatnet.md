---
title: Viermavannet - Steinvatnet
date: 2008-07-07 13:30:12
---

Tar du en titt på kartet ser du at det ikke var akkurat det lange strekket vi tilbakela denne dagen. Men god tid er klart en del av hensikten med turen gjennom Børgefjellet. Min "Norge på langs-tur" skal ikke være et stress. Vi skal ta det rolig og riktig ha noen gode og late dager inne i fjellet.

Her oppe ved Steinvatnet kommer vi opp i høyder på over 1000 moh. Isen ligger ennå på vannene og det er masser av snøfonner innover fjellsidene. Riktig en drømmedag for Najax med bading mellom isråkene, rulling og aking/skliing nedover snøfonnene, samt en kløv som ikke er alt for tung. For oss andre tre er ikke fiskeforholdene de beste og middagen blir etter hva sekkene måtte inneholde. Alt fra <a href="http://www.norskdesign.no/emballasjedesign/helt-rein-og-helt-vilt-article3199-217.html">tørket reinkjøtt</a> (nam-nam) til posemat og potetmos. Telting skjer på en fin og slett morenerygg. Alt i alt ingen dårlig dag og kveld i den kanskje mest golde delen av Børgefjellet.
