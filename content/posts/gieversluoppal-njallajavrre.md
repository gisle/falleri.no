---
title: Gieversluoppal - Njallajävrre
date: 2008-08-08 16:20:08
---

I dag hadde jeg egentlig planlagt en helt kort etappe fram til Gurtejávre. Dessverre var også dette et fisketomt vatn. Da jeg er på ca 200 moh og rett øst om Hellemobotn legger jeg derfor veien videre opp kanten av canyonen og innover mot Sverige. Hellemobotn og landskapet oppover i fjeller er bare helt utrolig spektakulært. Jeg er også heldig med været; sol og helt klar luft, ikke en regndråpe. Heldig både for å se og ikke minst for å ta seg trygt fram i steile bergsider på bart fjell. Fotfestet blir sikkert og godt.

Vel oppe treffer jeg først på tre lokale mennesker. De anbefaler meg å ta meg fram til Njallajávrre på svensk side. Både god teltplass i en liten bjørkeskog og den beste muligheten for å få fisk i elva er det der. Videre innover i fjeller treffer jeg så på en engelsk dame og en mann. De hadde leid seg båt for å ta seg inn fjorden og var på dagstur oppe i fjellet. Begge skrøt uhemmet av sine opplevelser her oppe. Begge fortalte at de hadde vært vidt omkring i verden, men turen opp her overgikk alt de hadde sett og opplevd tidligere.

Vel framme finner jeg som fortalt en fin teltplass. Elva derimot var en skuffelse. Det er svært tørt i fjellet og lite vann. Uten makk og dupp og bare med spinner og sluk er det bare å gi opp. Heller ikke fisk til kvelds i dag. Trøsten er at jeg har kommet meg mye lengere enn planlagt.
