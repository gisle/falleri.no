---
title: Bielnienjaevrie - Skardstjørnin
date: 2008-06-28 16:02:48
---

Etter to gode dager fortsetter ferden. Jeg går nå innover mot Urddalsfjellet. På veien dit ble jeg tidliger tilrådt å krysse elva fra Luruvatnet helt oppe ved utløpet. I tilfelle mye avrenning ville det være best å krysse elva fra vannet der. Noe stigning oppover mot Urddalsfjellet. Det ligger som en fjellrygg jeg må gå over. Videre passerer jeg Urddalen helt oppe i fjellet. Det jeg kan se av dalen nedover tyder på at den er meget frodig og sikkert med gode beiter for elgen. Det er et  fantastiskt fjellandskap jeg går i. Nesten ikke myr og ellers alt vesentlig lettgåtte dryasheier med et fast og fint dekke. Videre innover Hykkelfjellet fortsetter det på samme måten, men med den forskjellen at her ligger vannene og tjønnene tett i tett. Flott å gå, skyet, enkelte glimt av sol, ikke for varmt og bare en par små regnskurer.

Ned fjellsida mot Skardstjørnin velger jeg å telte noe tidliger enn opprinnelig planlagt. Jeg har vært på beina i vel 10 timer og det blir bare med å telte, få meg mat og krype inn i posen. I tillegg ser det ut til å være ganske skogbevokst ved tjønnene og sikkert mye mer mygg og knott enn her oppe i fjellsida. Folk har jeg ikke truffet på her inne, heller ikke sett bjørn. Derimot har jeg oppservert hele 8 sangsvaner inne på fjellvannene. I det hele tatt de fjellene jeg i de siste dagene jeg har gått i er et eldorado av fiskevann og også et fantastiskt rypeterreng.

<a href="http://www.flickr.com/photos/gisle/2635376089/" title="Fra Hykkelfjellet"><img src="http://farm4.static.flickr.com/3147/2635376089_5c2d2c31df.jpg" width="440" height="330" alt="Fra Hykkelfjellet" /></a>
