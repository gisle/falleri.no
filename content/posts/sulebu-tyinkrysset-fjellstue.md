---
title: Sulebu - Tyinkrysset fjellstue
date: 2007-07-15 11:14:50
---

I dag er det søndag og hviledag. Tar det helt avslappet på Sulebu. Koser meg, spiser det meste av den siste maten fra forrige depot og bare nyter livet.

Litt utpå dagen kommer to middelaldrede belgiere opp til Sulebu. Jeg inviterer begge inn til varmt hus, te og tørket reinkjøtt. Det er det eneste jeg har igjen å by på. Begge, Cill og Rich (kortform for Cicilia og Richard) er privatpraktiserende leger. De eneste to på et lite sted, men med rimelig stort omland. Nå er de i Norge på en totalt avslappende ferie, uten telefonforbindelse. De fortalte litt om hvordan praksisen artet seg i et lite samfunn i Belgia. Jeg tror faktiskt de har det vesentlig hardere og må stå mer på enn tilsvarende praksis i Norge. Etter slik de fortalte lignet det mer på de gamle husleger i Norge. Telefoner fra grytidlig morgen til sent på kveld. Konsultasjoner på hjemmekontor og personlige besøk hjem til dårligere pasienter. Delvis medisin og mye trøst. Jeg ble invitert til å besøke dem i Gammelstågo. Der hadde de leid seg inn for en uke og var akkurat kommet på lørdagen.

Rich, en ivrig amatørfotograf med godt utstyr, hadde vel stort sett berget hele ferien og vel så det. Han var stolt og i rene lykkerusen. På turen ned fra Sulebu gikk de på en flokk villrein og Rich hadde greid å få en hel masse virkelig gode bilder. Bilder av både flokken og enkeltdyr. Litt av en gave å ta med hjem og vise venner i Belgia. Ikke å forglemme, dette er en norgesreklame verdt utrolig mye. Jeg ble servert frukt, nøtter, kjeks og kaffe. Du og du så godt å kjenne smaken av en saftig appelsin.

Framme på <a href="http://www.tyin.no/no/">Tyinkrysset Fjellstue</a> var begge mine depotesker, den ene med nye kart og proviant og den andre med mine MBT-sko kommet. Etter å ha dusjet, lest tilsendte eksemplarer av min lokalavis (<a href="http://www.ranablad.no/">Rana Blad</a>) ble det middag og videre pleie av kropp og føtter. I morgen slipper jeg til på husets PC og da blir det en del nye bilder til hjemmesiden min.
