---
title: Skardstjønna - Håmmålvoll
date: 2007-08-12 10:16:39
---

Dette var dagen da alt var vått og fuktig. Først litt ut på dagen ble frokostgrøten kokt inne i forteltet og sekken pakket på samme sted. Alt som ennå var tørt i en indre vanntett storpose og deretter et dyvått telt og noen ditto klær stappet inn på toppen i sekken. Jeg la i veg i regn og gikk for det meste i regn ned forbi Vingelen og ned til Tolga. Lunch/middag ble inntatt på en kafeteria og deretter 8 km på R30 til en campinghytte på Håmmålvoll.

Nå var det endelig blitt tørt i været. Det våte teltet ble satt opp til tørking, mann samt vått og skittent ulltøy vasket og et sent måltid inntatt. Egentlig skulle jeg etter opprinnelig plan ikke vært her, men tatt veien opp forbi Vingelen til Dalsbygda og Særersjøen for deretter å gå til Røros. Jeg valgte anderledes etter å ha fått nok av sivbevokste vann, tett skog og kratt uten stier. Greit nok, bygdene her er meget vakre med gamle maleriske tømmerbygninger. Terrenget utenfor har jeg fått nok av og kommer heller en dag tidligere til Røros. Jeg gleder meg alt til grenseområdene i Sør- og Nord-Trøndelag.
