---
title: Opptørking på Fondsbu
date: 2007-07-17 21:11:37
---

Jeg skriver i ruteplanen for etappe 5: <blockquote><i>Den tøffeste delen av turen er tilbakelagt. Fra nå av går det mot varme og late dager i Jotunheimen.</i></blockquote>

Det var med tanke på at når jeg nærmet meg 4. juli ville sommeren være kommet for fullt i fjellet. Nå er det den 17. og bortsett fra i Sirdalsheiene har det for det meste vært tåke, regn og temperaturer på fra 3-9 grader. Noen må ha glemt å sende sommeren hit til den sørlige fjellheimen.

<a href="http://www.flickr.com/photos/gisle/844562559/"><img align="right" src="http://farm2.static.flickr.com/1414/844562559_14be17a608_m.jpg" width="240" height="180" alt="En våt morgen ved Tyin" /></a>Nå i dag tidlig våknet jeg til oppholdsvær, men det varte ikke lenge. Like etter ni tok det til med regn og dette økte på utover formiddagen. Jeg måtte ut med Morakniven, grøfte og få ledet vannet bort fra teltet. Da klokka nærmet seg to var det bare ett å gjøre, la regn være regn, koke havregrøten, spise denne med kanel, sukker, rosiner og smørøye, pakke og komme seg til Fondsbu til opptørking. Også jeg som hadde regnet med telt for det meste fra nå av. Uansett er det godt å ha slike turisthytter som Fondsbu  på veien.  Nå var det vel egentlig bare teltet og en genser som var våte, men med 1-1,5 kg vann i teltduken ble sekken nok et hakk tyngre. Med denne vekta tror jeg rett og slett beina hadde blitt en lidelse uten mine MBTsko på.

Nå sitter jeg her på Fondsbu, har vasket litt klær, hengt alt vått til tørk, nyter et mørkt øl fra Valdres Gårdsbryggeri og har det bare skjønt. Litt senere blir det ut og koke sin middag. Her gjelder det å spise ned vekta som skal bæres. Tar jeg all mat fra egen beholdning går det med ca. 650 gram i døgnet.
