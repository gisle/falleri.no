---
title: Ganesbákti - Huskyfarm Innset
date: 2008-08-20 11:01:50
---

Som fortalt i går krøp jeg ned i soveposen for å få varme i kroppen. Klokken var da 1900. I dag kl. 0500 våknet jeg. Det gikk med andre ord 12-13 timer før det ble mat både på meg og Najax. Vel, selv hadde jeg spist både noe sjokolade, nøtter og litt reinkjøtt før jeg sovnet av.

Den tidlige morgenen var rå og kald med tåke. Jeg teltet da også i et nakent fjellandskap på 950 moh. Det ble derfor til en kald frokost med knekkebrød, ost, fet salami og reinkjøtt. Rent kaldt fjellvann til drikke. Kun pellets på Najax, men nok med vann i bekken 2 meter fra teltet. Teltet vått, soveposen fuktig og tøyet fra i går like vått som da jeg skiftet.  Heldigvis, nede ved Altevatnet på <a href="http://huskyfarm.de/">Huskyfarm Innset</a> vil alt bli tørket opp.

Turen nedover går greit. Som vanlig i fjellet er det både motbakker og kneiker, men tross alt fra 950 moh til 480 blir det for det meste nedover. Etter vannskillet oppe på Láirevággi har jeg foran meg en bred u-dal, slakt fallende framover til Altevatnet. Underveis ser jeg kun noen få rein og litt fugler. Det er nok høsten som så smått har begynt å gjøre sitt inntog i høyfjellet. På dette strekket anslått til ca 18 km treffer jeg bare på to andre mennesker. Selvsagt også det tyskere på vei fra Kilpisjávri til Abisko. Hva i all verden er feil på oss nordmenn? Tyskerne skryter i alle fall vår fjellverden opp i skyene. Dette siste paret måtte forresten ta seg tilbake til Kilpisjávri. Der hadde de nemmelig bilen stående.

På Huskeyfarmen må Najax ha fått sitt livs opplevelse og sjokk. 70 hunder i bur. Najax i fullt sprang fram mot disse, men bråstopper så han sklir på sida framover gresset. Opp og tilbake igjen. Det ble uten tvil for sterkt for han det hele. Dagen går  videre med til oppdatering av bloggen.  Deretter håper jeg at husets mobile bredbånd er operativt i morgen. I så fall venter 27 nye bilder på overføring.
