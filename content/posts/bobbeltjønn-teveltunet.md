---
title: Bobbeltjønn - Teveltunet
date: 2007-08-24 11:49:28
---

Starten ble i regn og ruskevær, men etter en par timer ga regnet seg og videre hadde jeg en fin gåtemperatur og stort sett oppholdsvær. Greit terreng fram til Kluksdal. Også her med masser av fine molter og blåbær. Det var ikke å komme fra. Sekken måtte i ny og ne av ryggen og bær plukkes og spises på stedet. Vel framme ved øverste gården i Kluksdal er det ordnet til med bord og grue ved bredden av Klukselva. En riktig fin plass for litt varm mat innen de siste 12-14 kilometren til Teveltunet.

Oppover mot Steinkleivtjønna var det litt opp og ned og til dels med noen bratte bakker. Steinkleivtjønna er det første virkelig fine vannet så langt, men tom for proviant var jeg bare nødt til å forlate vannet og ta meg fram til Teveltunet. Synd. Nå fikk jeg virkelig oppleve terrenget som har gitt tjønna, Steinkleivtjønna sitt navn. Fjell og stein, klatring opp og klatring ned. Det er et ganske så ubeskrivelig terreng og må bare oppleves. Vel framme på Teveltunet har jeg rett og slett flaks. Anlegget er stengt for dagen og skal først åpnes neste ettermiddag. Eieren, Nils Petter Haarsaker er tilfeldig innom og jeg får min depoteske og en flott hytte for overnatting. Knapt kommet inn, der starter det med et kraftig regnskyll. Helt etter varslet, med til dels store nedbørsmengder kvelden og natten til fredagen. Får bare håpe at det jeg er blitt fortalt om regn helt fram til onsdagen ikke slår til.
