---
title: Finse - Geitrygghytta
date: 2007-07-09 21:49:50
---

Min søndag og hviledag på Finsehytta ble meget trivelig. Mange trivelige folk, men spesielt et nederlandskt ektepar, Dita og Jan Henk. Disse to traff jeg i tåka en kilometer eller to på vei til  Finsehytta. På kvelden spiste vi middag i lag og hadde en lang trivelig samtale. Begge skal samme vei som meg og vi vil treffes på Geitrygghytta i morgen. Dagen før spanderte jeg rødvin til middagen og i dag var det Jan Henks tur.

<a href="http://www.geiterygghytta.com/">Geitryggen</a> er en mindre og betydelig mer intim betjent hytte enn Finsehytta. Barnas Turlag var her med 18 deltagere og ungene satte i høyeste grad sitt preg på atmosfæren. Fra Finse startet jeg som vanlig litt ut på dagen. Etter råd fra Jan Eira, verten på Gaukhei sendte jeg trugene hjem fra Finse og lettet børa med 1,8 kg. Traséen fra Finse er relativ enkel bortsett fra at høyeste punkt er på 1640 m. To Osloungdommer, Anette og Kyrre gikk samtidig som meg fra Finse stasjon og jeg hadde følge med disse helt fram. Trivelig for en "gamling" å bli godtatt som turkompis sammen med slike. Rast og mat på Klemsbu oppe på 1600 m. Da vi runder toppen og kommer fjellsida ned mot Bakkahelleren er det til en annen verden. Fra snø og stein til grønne fjellsider, åpne vann og elver. Hele verden lysere og det føles varmere.

<a href="http://www.flickr.com/photos/gisle/820800527/" title="Photo Sharing"><img src="http://farm2.static.flickr.com/1331/820800527_a85f680a31.jpg" width="440" height="330" alt="Gunnar og Anette spiser lunsj på Klemsbu" /></a>

I går kveld ble det en noe trykket stemning. Verten informerte oss om at et stort stei- og jordras var gått litt lengre ned i Aurlandsdalen og sperret av denne. Senere kom det beskjed om at eierne til to biler ikke var lokalisert. Søk pågår i rasområdet i dag, dagen etter.

Jeg skiller lag med hollenderne. De skal vestover til Vassbygdi. Mine unge venner vil jeg treffe igjen på neste mål, Kongshelleren turisthytte.

<a href="http://www.flickr.com/photos/gisle/820801117/"><img src="http://farm2.static.flickr.com/1137/822030796_0d7769c8a8_o.jpg" width="440" height="795" alt="Gunnar i fint driv mellom Finse og Gjeiterygghytta" /></a>
