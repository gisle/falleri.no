---
title: Bleskestadmoen turisthytte - Holmavatn turisthytte
date: 2007-06-28 17:48:54
---

Dagen ser bra ut. Grått, småregn, men adskillig mindre tåke enn dagen før. Jeg starter turen mot Holmavatn, en 17-18 km lang tur. Det går rimelig greit opp til demningen ved Sandvatnet. Det tar til å bli kjøligere og blåse noe. Samtidig begynner tåka å sige nedpå. Jeg runder vannet til vestre bredd hvor utbyggeren har en hytte stående. I ly for denne får jeg tatt på noe mere klær. Termometeret på hytta viser 4 grader. Da tåka i tillegg tjukner vurderer jeg seriøst om det beste vil være å få opp teltet og avvente neste dag. 80-100 meter lengre framme ser jeg en liten varde i en snøfond. Kan dette være på stien videre fram? Alt stemmer etter kart og kompass. Jeg går fram uten sekk for å sjekke. Riktig, et DNT merke midt i fonna. Da jeg snur meg kan jeg ikke se hytta jeg nettopp forlot. Men OK, det er bare 100 meter tilbake i nøyaktig motsatt kompassretning.

Inntar min lunch og ser at sikten er bedre innimellom. Tar bestemmelsen på å gå videre. Det er tross alt en trasse uten mange kruseduller, mere rett fram. Ullhue, vindvotter og ullhals kommer på og utenpå alt en regnponcho. Finner litt sti og merker dan og vann og tar jevnlig kompasskurs og sjekker med kartet der det går. Der letter tåka noe og jeg kan øke tempoet litt. Over Tverråna er heller ikke brua kommet opp for sommeren. Bra vannføring, men jeg finner en plass hvor elva er ganske så bred med en del stein og grunner på kryss og tvers. Ikke noe dårlig sted for vading. Der kommer jeg meg stort sett tørrskodd over med mine eminete gamsjer på. Fra nå av går det rimelig greit  fram til hytta. Hele turen fra Sandvatnet på fra 1000-1200 meter har vært preget av mange snøfonner og til dels så pass bratte at jeg måtte stemple mens jeg tok meg fram. Godt å være i hus. Fått fyr i ovnen og hentet to bøtter vatn. Bare mat, skriving og avslapping gjenstår.
