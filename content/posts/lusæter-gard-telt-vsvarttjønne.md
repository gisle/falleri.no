---
title: Lusæter gård - Telt v/Svarttjønne
date: 2007-08-01 13:36:43
---

Turen fra Lusæter gård forbi Lalm og opp til Svarttjønne er mest som en transportetappe å regne. Fra Lusæter bar det uten kart først langs en høgspenttrasé for så å treffe på den tidligere omtalte "kustien" og følge denne til vei. Jeg gikk etter en muntlig beskrivelse fram til veikrysset ved Bjølstadvatnet. Her gjør jeg nok en gang det dumme å ikke kontrollere med kartet og sjekke riktig kompasskurs. Først etter en tre kvarters gange mot Heidal begynner jeg å ane feiltagelsen. Det er bare å innrømme feiltagelsen og snu, men egentlig har det ikke skjedd noe annet enn at jeg kommer litt senere til Lalm enn jeg ellers ville gjort.

Fra <a href="http://www.lalm.no/">Lalm</a> og opp lia tydet kartet på en rimelig bratt stigning. Før jeg la i veg pratet jeg heldigvis med lokale kjentfolk og slapp mye lettere fra det enn jeg hadde regnet med. En godt opparbeidet og velbukt sti førte meg innover Sveahaugen til Svarttjønne. Tjønna var dessverre grunn og med siv rundt kantene og egnet seg lite til slukfiske for en ukjent. Natten i teltet var noe kald og regnfull og krevde stillongs og ekstra genser på. Morgenen derimot opprant med sol og varme. Teltet ble stappet tørt ned i sekken.
