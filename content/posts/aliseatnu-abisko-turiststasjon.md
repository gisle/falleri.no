---
title: Aliseatnu - Abisko turiststasjon
date: 2008-08-16 08:47:09
---

Denne dagen har jeg store planer for. Jeg tenker rett og slett å gå helt fram til Abisko. Det er en strekning på ca. 42 km. Et lettgått terreng og for det meste nedoverbakke så det burde være mulig. I alle fall våkner jeg tidlig til en fin, men kald morgen. Nysnø har falt på toppene rundt meg der jeg teltet på ca. 850 moh. og temperaturen kan ikke være på mange plussgrader. Dog, solen skinner og i ly av teltet har jeg det helt prima. Halv ni er jeg på beina, pakket og klar og jeg starter på den lange marsjen. Jeg tar den rett og slett som en måte å bli ferdig med de svenske fjellene på. Det går enkelt og greit nedover fram til Alesjaurestugorna. Der blir det en litt lengre rast med kaffe, reinkjøtt og litt til. Deretter er det bare å traske i vei forbi flere store vann og inn i Abisko nationalpark. Fjellstua her ved inngangen til parken er jeg ikke innom da den ligger noe tilside for min rute. Med hund er jeg nødt til å følge Kungsleden og derfor ser jeg ingen grunn til å telte her inne i nasjonalparken. Det blir bare å traske på og etter 12,5 timer når jeg fram til turiststasjonen i Abisko. Den siste mila var nokså steinete og egentlig litt for hard for Najax etter en så vidt lang marsj. Det er tydelig at jeg nok må ta en ekstra hvildag for hans del her i Abisko. Min nye Mjölner ryggsekk har fungert perfekt. Ingen såre eller verkende skuldre. Vel, vel på denne delen av turen hadde jeg nok ikke mer enn en 18-19 kg på ryggen. Det ble telting første kvelden da de ikke hadde noen ledige rom der jeg kunne ta med hund inn.
