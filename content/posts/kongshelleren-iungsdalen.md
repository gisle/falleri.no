---
title: Kongshelleren - Iungsdalen
date: 2007-07-12 23:01:16
---

Gårdagens trimtur hadde løsnet godt opp i muskelaturen og i slakt fjellterreng gikk ferden videre lett. <a href="http://www.iungsdalen.no/">Iungsdalen turisthytte</a> ligger på 1140 m og med start fra 1450 til maks 1500 m forteller dette om en heller rimelig høydeklatring for deretter jevnt fall i grønne fjelllier hellende ned mot Iungsdalselva. Denne fløt som en juvel i dalboten. Dagen var noe våt og med tildels mye stein i høyden ble det forsiktig gange på sleip stein. Det er bare å ta det rolig og se etter hvor en setter foten så går alt greit nok. Derimot er det lite trivelig bare å gå og se ned og hva gjør en da: Jo, stopper opp inn i mellom for å få sett seg rundt.

Iungsdalen turisthytte ligger hvirkelig flott til. De gamle setervollene brukes og både ku, sau, gris og gjess går ute å beiter. Vel gjessene i innhenging, men de øvrige fritt. Maten på Iungsdalen er  noe for seg selv. Melk, fløte og rømme fra egen fjøs. Ørret fra Øljavatnet, alt råvarer til dagens middag. Vi ble servert fiskesuppe fra ørret med både fisk og annet godt i, helskjønn. Stekt ørret, 350-450 grams, fisken helt perfekt saltet og pepret med sprøstekt skinn og tatt fra panna i akkurat rette øyeblikk. Bare min svigerfar kan gjøre det like bra og muligens en tanke bedre. Rømmesaus av rømme fra egen seter og i tillegg ikke agurksalat, men en kålsalat iblandet en rømmedressing i absolutt balanse med fisken. Nyyydelig - toppet med en råmelkdessert. Dertil klorfritt, friskt fjellvann og rødvin. Avsluttet i godt selskap med en cognac. Litt av et fjelliv, eller hva?

Vil du vite mer, besøk perlen på <a href="http://www.iungsdalen.no/">www.iungsdalen.no</a>. Forresten ikke å forglemme morgenen deretter. Da var jeg i fjøset' og fikk en kvart liter siladroppe.
