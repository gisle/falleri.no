---
title: Bjordalsbu - Sulebu
date: 2007-07-15 09:02:30
---

På etappen Finse til Tyinkrysset var jeg egentlig overbevist om at hadde overvurdert min egen styrke, men tatt hensyn til ekstraturen til Geitryggen brukte jeg akkurat den planlagte tiden til Tyinkrysset. Litt får en "takke" regn og vind på siste del av turen til Sulebu for. Nå sitter jeg søndags formiddag på Sulebu og har kun noen få kilometer igjen til Tyin, toppen 6-7.

Starten fra Bjordalsbu gikk i fint tørt vær om enn ikke solskinn. Godt var dette for på de første kilometrene var det mye "opp- og nedstein" i tillegg til "bortoverstein". Et skikkelig tøft underlag som i våt tilstand også er sleipt. I det tørre fine været kunne jeg tross alt holde et vist tempo og slapp den maksimale aktpågivenheten.  I hellingen ned mot Rankebotnen, om ennå på 1500 meter var det stort sett godt underlag. Flotte fjell og grønne lier, lokkende elver og vann, hvile for både kropp og sjel. De siste kilometrene ned til Breistølen, 1025 m går det bratt, men på god sti  nedover. Klokken to benket jeg meg til kjøttkaker, ertestuing, tyttebær og brun saus. Etter 1½ time er mannen klar for de siste parogtyve  kilometrene til Sulebu. Nå regner og blåser det kanske så kraftig og lia opp fra Breistølen ser uhyggelig bratt ut. Jeg skal da tross alt opp 400 høydemeter. Til min store glede stiger det jevnt og trutt uten de helt bratte kneikene. Skulle tro traseen var stukket med tanke på en NPLer av 1937 årgang. Fram til Sulebu går det greit i bra tempo. Også her en del av samme slags ur som tidligere, mest gjennom Suleskaret og litt til. Skikkelig sleipt i regnværet. Nå er det jeg virkelig begynner å ønske meg litt sommervær. Ved Øvre Sulevann ser jeg først 6 villrein. Like etter passerer flere villreinsflokker. Sikkert mer enn 100 dyr etter det jeg kunne telle. Satt faktiskt i ro i nærmere ett kvarter for ikke å uroe mens reinen gikk forbi.

Kunne nok teltet tidligere på godt underlag, men alt underveis var plaskvått. Innendørs overnatting og opptørking fristet så jeg gikk helt fram til Sulebu, en ubetjent hytte. Etter 12½ time var det godt å komme inn i varmt hus, men alt folket der hadde tatt kvelden. <a href="http://www.flickr.com/photos/gisle/827521953/"><img align="right" src="http://farm2.static.flickr.com/1177/827521953_bc20078c16_m.jpg" width="240" height="180" alt="En dansk familie oppe på Sulebu" /></a>Neste morgen blir jeg vekket av barnelatter. En dansk familie med to små barn har tatt turen hit opp på 1330 meter. Minstegutten var bare litt over to år,  et skikkelig sjarmtroll og broren har akkurat passert fem.
