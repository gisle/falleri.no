---
title: Vinilla - Telt ved Væktarhaugen
date: 2007-08-21 12:33:48
---

Det ble nok en ekstra dag på <a href="http://www.svt.ntnu.no/psy/Bjarne.Fjeldsenden/Billeder/Vinilla/InfoBilleder25062003.html">Vinilla Turisthytte</a>.  Ingen grunn til å haste fra en slik trivelig vertinne og et slikt sjelfullt sted. En passe sen og lang frokost, en rolig formiddagstund, kladd til bloggen og tiden gikk. Turid drar ut en tur for å se etter multer og jeg tar med spann for å plukke sopp. Jeg hadde sett store mengder med kantareller da jeg kom ned fra Fjellsjøen. Turids moltefangst ble heller skrall, men på mindre enn to timer plukket jeg sikkert en åtte-ti liter med store fine kantareller. Det ble middag med masser av stekte kantareller, skinke- og baconomelett, salat, hjembakt brød og en meget god sisilliansk hvitvin. I mer enn to timer satt vi og nødt maten og pratet om løst og fast. Etterpå fortsatte kvelden foran en god gammel åpen peis med kaffe, avslapping og videre samtaler. Nærmere tolv tok vi kvelden. Som sagt det ble en ekstra dag på Vinilla og først tirsdag kom jeg meg i veg mot Væktarhaugen.

Annet var vel ikke å vente, klokken ble halvett før jeg trasket i veg etter mange gode klemmer. Gikk på asfalt de første tre kilometrene opp til Øvre Fjellheim. Derfra fører en tidligere DNT-sti over til Stuggudalen. Stien er for det meste god og lettgått, spesielt i snaufjellet. Landskapet begynte nesten å få noe "nordnorskt" over seg og jeg føler meg nesten som hjemme. Det er en del ryper å se og mye tamrein på dette strekket. På turen ned mot Stuggudalen rett øst om Tjønndalstjønna, ja det er riktig navn, kommer jeg på et opplysningsskilt: <em>"Med bil over Tydalsfjella i 1928"</em>. Det fremgår at med en <a href="http://en.wikipedia.org/wiki/Ford_Model_T">T-Ford</a> tok de seg fram fra Storelvvollen og ned til Stuggudalen. Utenfor vei, gjennom skog og over fjell. Til hjelp hadde de øks og sag, kjettinger og fire planker. Eieren av bilen hadde vist også veddet en hel gård på at han skulle klare turen over fjellene. Gården beholdt han.

Det siste stykket opp til Væktarhaugen gikk jeg på vei. Der kom jeg fram til en lukket og låst turisthytte. Det ble telting på vollen og mat fra egen beholdning. For første gang siden Sørlandet våkner jeg til en helt tørr dag. Ikke en gang dugg på teltet eller i gresset. En deilig dag og formiddagen brukt til oppdatering av bloggen.
