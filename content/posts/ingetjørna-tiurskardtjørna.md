---
title: Ingetjørna - Tiurskardtjørna
date: 2008-07-16 23:03:25
---

Denne dagen har jeg også bare en kort tur foran meg. Fram til Tiurskardet og ned til tjørnene er det neppe mer enn 6 km. Ingen grunn til å haste på selv om jeg forventer bedre fiskelykke i Tiurskardtjørna enn det jeg hadde i Ingetjørna og Storbekktjørna. På veien over fjellet tar jeg det pent og rolig og riktig nyter fornuften i hva en helt avslappende dag kan gi. På veien ned mot tjørnene ser jeg fisken vake i det søndre vannet. Og selvfølgelig stiger håpet for en kveld med bål og nytrukket ørret.

Ved utløper av nordre Tiurskardtjørna finner jeg min hittil fineste teltplass. Like ved utløpet, to meter fra elva, et passe høyt elvebrus, et ypperlig underlag for teltet, tørt og mykt, og med en fantastisk utsikt til vann og fjell i alle retninger. Nå er det bare bålet og fisken som mangler., men dessverre, med ørret ble det igjen magert. Nordtjørna var grunn og både sluk og spinner dro med seg bunnvegetasjon for hvert eneste kast. Det var heller ikke noe fisk å få i elva og dermed ble kveldsmiddagen den vanlige. I dag med gul ertersuppe og tørket reinkjøtt dertil. Skam og si, men jeg lurer ofte på hvordan jeg skulle overlevd uten reinkjøttet fra <a href="http://www.norskdesign.no/emballasjedesign/helt-rein-og-helt-vilt-article3199-217.html">ARV</a>. Jeg spiser det til lunch, til kveldsmiddag og såmen blir det av og til nattmat med reinkjøtt.
