---
title: Krutvatnet - Sivertgården
date: 2008-07-14 20:44:56
---

Litt regn og tåke er det oppe i fjellen nå på morgenparten. Jeg skriver mine kladder til bloggen inne på Statskoghytta. Spiste, ordnet hytta og gjorde meg klar for neste etappe, ca. 19 km fram til Åke Sæterstad ved <a href="http://www.krutfjellvegen.net/ipub/pages/overnatting.php">Famnvatnet.</a> Da jeg forlot hytta nærmere 1200 var solen kommet fram og tåka hadde lettet. Alt lå til rette for nok en herlig dag i fjellene. Langs Krutvatnet var stien nettopp ryddet for småkjerr og busker. Tørr og flott å gå. Opp mot Ole-Anderstjønna treffer jeg på et eldre ektepar. Selvsagt var også dette Hattfjelldalinger på vei fra en fjelltrimpost.

Ved Ole-Anderstjønna er det satt opp en fin gapahuk med grill- og bålplass under tak. Ikke noe for overnatting, men fin for ly en regnfull dag. Vær også oppmerksom på at Ole-Anderstjønna er et godt fiskevann. Videre innover går fjellet oppover i slake stigninger. Det er lettgått, men likevel tar det lang tid å ta seg fram. Jeg går rett og slett i et fjellets blomstereng. Blomster overalt, i alle farger, små og store, ja helt ned til museørets små røde blomster og de som er ennå mindre. Dette er tiden da alt blomstrer og jeg må stadig ned på kne og mage med kameraet. Med sekken på ryggen blir etter hvert lårene ganske så møre. På denne måten går det til jeg er forbi Fiskløysvatnet og helt til jeg runder ved Reinhagen og går nordøstover. Nå er det bare å gå på til målet for dagen.

Hos Åke Sæterstad er det ikke lengre mulig å få overnatting. Derimot ca. 2 km lengre ned på Sivertgården er det hytte å få leid. Vil du ha det riktig standsmessig kan du leie gammelstua fra 1850. Den har eierne, Stine og Per-Sverre Engdal restaurert og satt pietetsfullt i stand. Stua er et klenodium i fjellheimen, men kanskje litt vel mye for en enslig vandrer. For flere eller en familie må Sivertgården og Famnvatnet være ideell. Ta en titt på hjemmesiden <a href="http://www.sivertgarden.no/">www.sivergarden.no.</a> Jeg derimot leide den enkleste hytta til en meget rimelig penge. Som et lite apropos, presten i Hattfjelldal har valgt å bosette seg her på Sivertgården. Tross 7 mil til kirken leier han et av husene på gården og bor der med sin kone.
