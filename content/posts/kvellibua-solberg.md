---
title: Kvellibua - Solberg
date: 2008-07-01 10:08:45
---

Rundt kl. 1500 hentet Roger Granli hunden for å kjøre han til Røyrvik. Samtidig ble jeg invitert til å besøke gården hans ved Limingen neste dag. Limingen Gjestegård hadde sagt ja til å ta i mot Najax og stelle godt med han til jeg kom. Jeg startet opp samme ettermiddagen og gikk bakkene opp til Sverige. Går noen kilometer på svensk side før jeg kommer ned til Tunsjø Senter. Der er jeg i halvsjutida og skal ta en liten pause. Kommer i snakk med en hyggelig dame, Siv Estil. Hun inviterer meg likegodt på en kopp kaffe og jeg takker med glede ja. Kaffekoppen ble til et nydelig kveldsmåltid med hjembakt brød, masser av godt pålegg, lefser og annet godt. Først klokken 2100 ble det oppbrudd etter en meget trivelig kveld. Jeg gikk da en time fram til den vakkert beliggende fjellgården Solberg. Det var utrolig pent og velstelt på tunet og rundt bygningene. Der var ingen hjemme, men jeg tillot meg å slå opp teltet for overnatting. På denne måten må jeg få takke familien Aasen for en god natt og en deilig morgen der på tunet. Hjertelig takk og jeg håper dere ikke tar det ille opp at jeg tillot meg å overnatte der hos dere.
