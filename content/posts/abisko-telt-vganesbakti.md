---
title: Abisko - Telt v/Ganesbákti
date: 2008-08-19 10:58:26
---

Etter tre netter og to hele dagers hvile er både jeg og Najax klar for ny innsats. Det jeg derimot ikke vil utsette Najax for er en 15-16 km tur på vei og asfalt. Derfor blir det buss fra Abisko til stien ved Njuoraeatnu. En annen sak er at Najax plent nekter å gå på vei og asfaltdekke med kløv. Han må både trues og lokkes. Inspirasjonen er lik null. Vi entrer nå den rene Nordkalottruta med kurs i første omgang til Lappjordhytta. Den ligger rett over grensen og er drevet av Troms Turlag. På denne siste delen av Sverige føles det nærmest som vi er hjemme igjen. Stien går i et ganske kuppert terreng med til dels bratte stigninger. Vegetasjonen er også mye likt den vi har på hjemmlige trakter.  Forskjellen ligger mest i at det er mye mer stein her i marka en hos oss.

På turen inn til Lappjordhytta treffer på alt i alt ni mennesker. Et tyskt par og et fra Estland. 4 svensker ved Pålnostugan og til sist en enslig tysk vander ved Lappjordhytta. De to parene hadde begge startet fra Kilpisjávri. Den enslige tyskeren fra Helligskogen. 11 dagers tur for alle fem.

På Lappjordhytta ble det ingen overnatting for meg. Troms Turlag ønsker tydeligvis ikke folk med hund velkommen på sine hytter. Selv med hovedhytte og en mindre sikringshytte var hunder uønsket på begge to. Det er et paradoks at i Sverige var det ikke problem med hund noen steder. På alle hytter og turiststasjoner var vi velkommen. Det ble å vinke farvell til Lappjordhytta og gå noen kilometre videre inn i fjellet for å slå opp teltet. Teltet kom opp ved en bekk like ved Ganesbákti. En kraftig kald østlig vind kom etterhvert med regn. Jeg var iskald og våt  før teltet var oppe og tørre klær kunne komme på. Krøp derfor ned i soveposen for å bli varm igjen. Mat både for meg og Najax fikk komme senere.
