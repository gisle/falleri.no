---
title: Storvika/Namsvatnet - Viermahytta
date: 2008-07-05 13:12:59
---

Det er fortsatt varmet, men heldigvis ikke så ekstremt varmt som i går. Turen fram til Viermahytta  er bare på 12-13 km. Der på hytta skal jeg møte mine turkamerater Tor B. og Olav Erik for den videre ferd inn i Børgefjellet. Traseen fra Storvika er udramatisk. Jeg skjærer av fra vika og opp i høyden. Går forbi vest om Lomtjønnin og ned mot brua over Orvasselva. Det er ingen stier i dette området og jeg bommer med en liten kilometer.  Jeg må derfor traske litt rundt i et landskap formet av arbeidssomme bevere før jeg kommer fram til brua. Det er utrolig at et lite dyr kan felle bjørk med tverrsnitt på anslagsvis 20 cm, men trærne lå nå der. Et lyn- og tordenvær med voldsomt regn og store hagel gjorde meg gjennomvåt på et øyeblikk. Men bortsett fra på beine tørket jeg raskt opp da uværet dro forbi. Jeg kom fram til Viermahytta ganske så pent etter avtalt tid.

Mange gode timer ble det med bål, kaffekos, god mat, fisking, prating og ikke å forglemme en liten "kommar". Fossefallene  i Storelva må også tas med. Disse var gedigne og imponerende. Det er utrolig som vann kan fasinere når det kaster seg ned fjell og berg i store mengder. Natta tilbringer vi under tak i Viermahytta og sparer teltingen til Børgefjell.
