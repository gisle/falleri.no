---
title: Sandhaug - Bjoreidalshytta
date: 2007-07-05 17:49:51
---

Starten gikk sent i dag også, først kl. 1200 la jeg i vei mot Bjoreidal. Var tidlig oppe, men tok livet helt avslappet. Tross alt går jeg nå inn i den helt flate delen av Hardangervidda. Jeg karakteriserer den som ganske kjedelig. En mann jeg traff på underveis definerte denne delen som en transportetappe. For hans vedkommende startet Hardangervidda i fra Nordmannslågen. Da ble vidda mer spennende, fisket godt, i det hele tatt mye mer variasjon i landskapsformene.

Mine hollandske middagsvenner ønsket å følge meg på min hjemmeside tross av at den kun er tekstet på norsk. De tok noen bilder av meg til minne om møtet.

På de 20-22 kilometerene fram til Bjoreidal brukte jeg bare 4½ time effektiv gangtid. Dette sier noe om hvilket landskap turen gikk gjennom. Samtidig traff jeg på mye trivelige folk og pratet sikkert i en god time med disse menneskene. Blant annet ble gode råd både mottatt og gitt. I tillegg, tror dere ikke at jeg nok en gang både så og hørte en par heiloer.

Det har regnet godt de siste dagene og elvene er flomstore. Stort sett kommer jeg meg over på snøbroer eller sommerbroer som nå er kommet på plass. Snøsmeltingen, regnet og flommen har ikke gitt nevneverdige problemer for meg.
