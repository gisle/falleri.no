---
title: Fondsbu - Telt Veslåe
date: 2007-07-18 14:17:01
---

Dagen gikk med. På Fondsbu var de ikke villig til å låne ut PCen for bildeoverføring.  Da var det noe annet på <a href="http://www.eidsbugarden.no/">Eidsbugarden Høyfjellshotell</a>. Enda jeg ikke var deres gjest var det omgående ja. Egen bærbar ble stilt fritt til min rådighet og kaffe ble servert. Linja derimot, mobilt nettverk var heller treg og overføringa av mine ganske tunge bilder tok uforholdsvis mye tid, men nå er det gjort. Kommer ut hotelldøra og hva er det jeg da ser? Jo et skilt for kroa "Den glade vandrer". Du snakker om sammentreff. Det er bare å komme seg bort på Fondsbu, hente sekk og få noen til å fotografere meg foran skiltet.

Ruta jeg tenkte å gå, "Den gamle postveien" ble jeg advart mot på grunn av mye flom i fjellet. (Denne postveien gikk i sin tid fra Vågå til Læhrdal). I stedet ble det turiststien over fjellet mot Gjendesbu. Her ble det telting ca. 5 km fra Gjendesbu. Det helt store var at turen gikk i solskinn denne dagen. Det er lenge siden sist og i tillegg var det behagelig varmt. Natten ble tilbragt på en kolle dekket av reinlav og med fossedur fra Veslåe.
