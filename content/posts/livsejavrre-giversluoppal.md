---
title: Livsejavrre - Giversluoppal
date: 2008-08-07 16:17:11
---

Vann- og elvesystemet ved Gieversluoppal ser på kartet meget lovende ut. Jeg har tidligere planlagt en ekstra dag i dette området med fiske og en ekstra hviledag. Turen dit er forholdsvis kort og jeg regner derfor med å være tidlig framme. I fjellsida nord for Gihttse sitter jeg bare og beundrer landskapet og vannsystemet. Etter rasten går det greit nedover et forholdsvis bratt terreng. Vel ned kommer jeg til et elveleie med bratte steile fjellskråninger på begge sider. Najax får problemer og jeg bruker ganske lang tid innen jeg finner en plass som både kan vades og hvor både jeg og hunden kan komme ned og opp fra elva. Vel framme går jeg på flere gamle kaffebål og finner etter en stund en riktig fin teltplass. Dessverre, også her vann uten fisk. Ikke et vak og heller ikke en fisk å se i elvesystemet.

Najax får i alle fall hvilt seg etter slitet med tung kløv. Samtidig blir det til at vi tar en tur i et sterkt kuppert terreng for å ta ut den beste traseen for morgendagen. Jeg finner også den stien som er avmerket på kartet. Stien er merket med steinvarder med jevne mellomrom. Flere gamle kaffebål går jeg også på og konkluderer med at det nok er jegere og ikke fiskere som bruker terrenget her. Området er som skapt for fjell- og lirype og også for elg.
