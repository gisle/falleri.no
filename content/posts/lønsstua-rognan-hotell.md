---
title: Lønsstua – Rognan Hotell
date: 2008-08-03 09:28:57
---

Det ble seint i går og jeg våknet først nærmere halvni. En rask frokost, opprydding og ut på veien klokken 0945. Marit tilbyr seg å kjøre ryggsekken ned til Nordnes og kafeen/campingen der. Jeg takker med glede ja. Omentrent halve veien uten sekk letter betraktelig. Jeg har tross alt 48 km på vei foran meg. Det vil samtidig passe ypperlig å spise middag på Nordnes. En 7-8 kilometerne før Nordnes kan jeg forlate den nye E6 og gå resten av veien til Rognan på gammelveien. Der er det så godt som bilfritt, bare enkelte lokale biler med folk fra distriktet og stilt og fredelig borte fra den tette sommertrafikken.

De 48 kilometerne går som en drøm, ingen problemer med beina tross av mellom 17 og 18 kg på ryggen merker jeg knapt ryggsekken. Bortsett fra en lang middagspause på Nordnes, tar jeg bare noen få korte pauser underveis. Flatt på ryggen, skoa av og beina hvilende høyt på sekken. Da er jeg som ny etter bare en 10 minutters hvil.

Etter 13 timer er jeg framme og sjekker inn på hotellet. En rask dusj, men dessverre er kjøkkenet stengt og det blir bare gatekjøkkenmat å få. Deretter en halv pils på hotellets brygge i godværet og rett til sengs.
