---
title: Romsdalsætra - Savalen
date: 2007-08-09 14:14:13
---

Starter tidlig, klokken ti med tanke på den lange etappen fram til Savalen. Den var beregnet til 28 km, men ble nok nærmere tretti. Fra den siste leirplassen bærer det ut i et heller ulendt terreng uten stier på den første delen. Massevis av kratt og kjerr og for første gang siden Lindesnes skremmer jeg opp mye ryper. Det er artig å se at rypa også kan finnes i mengder her syd i landet.

Fram til Kløttvangen og sætergrenda under Gruvkløtten har fjellskoa vært på hele veien fra Folldal, men her blir det skifte til MBT-sko og gange på grusvei resten av turen fram til Savalen. Det er ikke mye folk jeg har truffet hittil i dette området. Et eldre par oppe i fjellet over for Kløttvangen. Deretter tomme veier med knapt en bil å se. I sørenden av Savalen er jeg innom Garborgtunet  Kolbotn og tar noen bilder, men også her er jeg alene. Noe lengre fram mot Savalen tar jeg til å bli sliten og prøver å finne en bra teltplass; enten mangler godt og rent vann i rimelig avstand eller så er terrenget lite egnet til telting. Muligens jeg som nordlending er forvent. I alle fall ender det med at natten tilbringes på <a href="http://www.savalen.no/">Savalen Hotell</a>; ikke noe dårlig valg. Jeg ble motatt på en hjertelig måte og dagen etter ble en PC stilt til fri disposisjon for mine oppdateringer.

Hotellet har for noen år utvidet med et Nisseland. Ikke for å konkurrere med Rovaniemi, men de tilbyr et annet og mindre kommersielt opplegg. Egen hjemmeside har også nissen fått, <a href="http://www.julenissen.no">www.julenissen.no</a>. Turen vider til Røros har jeg god tid på. I dag er det litt utpå fredagen og jeg tar først sikte på å være der i løpet av tirsdagen.
