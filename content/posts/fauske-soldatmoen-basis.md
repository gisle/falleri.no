---
title: Fauske - Soldatmoen (Basis)
date: 2008-08-05 16:08:39
---

Siste dag på E6; 26 km fram til Megården. Der kommer min sønn Eskil for å kjøre meg gjennom 15 tuneller og 50 km vei fram til Kobbvatnet. Han har samtidig med Najax og proviant for de kommende 13-14 dagene fram til Innset ved Altevatnet. Turen fra Fauske gikk for det meste på Holtanveien, bygdeveien ovenfor E6. Denne veien gikk jeg helt fram til Straumen. Toppen 6 biler passete meg da medregnet både mot- og medgående trafikk. På en gård brant et stort bål og jeg hørte barnegråt. Jeg måtte bare inn og høre hva som sto på. Heldigvis ikke noe alvorlig. Det ble til en hyggelig prat av episoden både med mammaen og pappaen til den lille piken som gråt. Jenta tødde også opp og før jeg forlot gården kom hun med en stor sjokolade til meg. Den skulle jeg ha og kose meg med underveis.

Jeg går uten veikart og i et umerket kryss må jeg inn på en ny gård for å spørre om riktig vei. Der har det nettopp vært stort bryllup. En sønn er giftet bort og 20 av gjestene hadde nettopp spist frokost og forlatt. Jeg ble budi inn på kaffe og "rester". En time eller vel så det går med. Etter Straumen er det inn på E6 og fullt av biler, men bare etter få kilometre kunne jeg ta av på den gamle riksveien og gikk denne nesten helt fram til Megården. En times tid senere kom Eskil og kjørte meg fram til Kobbvatnet og Basis.
