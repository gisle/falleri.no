---
title: Røyrvik  - Storvika/Namsvatnet
date: 2008-07-04 13:06:04
---

Denne dagen er det  klart, solrikt og varmt. For hunden Najax skyld ordner jeg bilskyss fra<a href="http://visitborgefjell.no/index.php?side=1012&amp;a=13"> Limingen Gjestegård</a> til Fredheim ved Namsvatnet. Najax må få slippe asfalten på en glohet dag. Strekningen på 14 km kommer jeg til å gå senere, mest sannsynlig i august til neste år.

Etter  råd fra en lokalkjent har jeg lagt om ruta noe. Turen videre går nå på en tømmervei. Jeg tar av fra denne litt lengere framme og går rabbene mot Gollomselva. Der skulle det etter sigende være bro over elva. Det stemte ikke. Kartet var nok det som viste riktig; ingen bro her. Vannføringen i elva var heldigvis liten og på en terskel i elva gikk det greit over. Videre fram til Storvika var rabbene ganske så tettvokst og tildels med tett kjerr. Jeg gikk derfor for det meste myrene innover. Etter dagens sol og tørt vær i flere dager var disse greie og lette og gå.

Dagen ble utrolig varm og vi ble nødt til å ta mange og lange raster. Senere ved Viermanestet traff jeg folk og fikk opplyst at det hadde vært over 30 grader denne dagen. Som en illustrasjon nevner jeg om en rast med nøttesjokolade: Den måtte spises med skje da sjokoladen var helt flytende i sølvpapiret. Lett blodtapping ble det også underveis. Klegg, mygg og blinding var midelst talt iltre.

Jeg teltet ganske tidlig i Storvika på en superb plass. Like nedenfor teltet på svaberg i vannkanten blåste så pass at mygga stort seg holdt seg borte. Med bål, matlaging og bading ble det en riktig behagelig og sval kveld.
