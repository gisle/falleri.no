---
title: Tverrlisætre - Folldal
date: 2007-08-05 18:28:45
---

I dag mandag kjørte Magnar meg tilbake og inn i Grimsdalen. Med lett sekk gikk jeg fra Tverrlisætre og over fjellet til Folldalen. Dermed er også dette mellomliggende stykket dekket. Ingen fusk fra min side, heller noen kilometer mere enn noen for lite.

På lørdagskvelden ble det hos Ruth og Magnar som lovet servert hjortestek med masse god rødvin til. Kaffe og cognac med trivelig prat utover kvelden ble det også. Søndagen forløp stille og rolig og ble en dag for hvile og hjemmekos. I dag mandag har jeg som sagt gått det manglende mellomstykke fra Grimsdalen til Folldalen. 17 km med lett sekk er egentlig bare å regne som kos. Terrenget var som jeg ellers har opplevd det i dette området: småkupert, innimellom nærmest slett og meget lettgått. Bortsett fra tildels store flater dekket med reinlav er det karrig her inne og det er lite rennende vann. Slik er det jeg oppfatter denne delen av Dovre. Derimot kunne et par jeg møtte vest om Mesæterhøe fortelle at året i år var et frodig år i forholdt til det normale. Vanligvis er sommerene mye tørrere her inne enn dette årets regnfulle sommer og regn som har gjort det grønnere enn det vanligvis er.

En glipp har skjedd i min planlegging for turen fra Folldal til Røros. Tre kart for dette strekket var ikke blitt sendt og lå igjen i Mo i Rana. Kartene sendes ekspress i dag til Folldal, men er neppe her før onsdag. Morgendagen blir derfor brukt til å hjelpe Magnar med skraping og maling av fjøset på gården og først onsdag kan jeg starte i retning Røros.
