---
title: Ránoenjokhe - Golvertun/Susendal
date: 2008-07-09 13:42:00
---

Fri for mat (nesten) må vi bare si farvell til Børgefjell for denne gang. Turen ned mot Tiplingan går forbi masser av små tjønner med vakende ørret i solskinnet. Tiplingelva krysses over hengebrua midt mellom de to Tiplingvatna. Najax er virkelig flott å se på når han som den første tar seg over en svingende hengebru med manglende sidestabilistor og et godt åpent brudekke og bordene på langs. Vel over brua går vi innom hytta til gamle optiker Stensland. Han var ennå ikke kommet, men det ble en rast på trappa før turen videre opp stien mot Susenfjellenden. På veien ned fra fjellet treffer vi på de første andre fjellvandrerne. Tre bergensere, en far med to tenåringsgutter er på vei inn i Børgefjellet for å nye livet der inne. I 10 dager skal de vandre, telte, fiske og riktig leve livet. God tur til dere alle og må de to guttene få noen flotte dager å minnes.

Vi krysser Susna ved Oksvollen og blir hetet av Tor B sin kone Tone. På Golvertun på Trallerudmoen venter en kald pils, en kjempeposjon av årets jordbær med sukker og fløte, og deretter en god dusj hos noen "nære" naboer; Eileen og Ansgar.
