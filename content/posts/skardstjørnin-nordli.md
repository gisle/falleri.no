---
title: Skardstjørnin - Nordli
date: 2008-06-29 20:50:29
---

Jeg teltet ganske nær Skardstjørnin og avstanden fra min teltplass er omtrent lik som fra tjønnene. Totalt beregnet til ca. 22 km hvorav 13 km på vei. Jeg tok kompasskurs mot Bustadlia og la i vei. Deretter var det strake veien til Sørnes, en nedlagt fjellgård. Derfra gikk jeg veien langs Laksjøen til Nordli.

Underveis passerte jeg et meget stort område inngjerdet med elektriske gjerder. Jeg mener det var hele fire strenger i høyden opp til sikkert en god meter. Gjerdingen er et forsøk på å holde bjørnen adskilt fra sauene. Etter hva jeg forstår uten noe vellykket resultat.  Storsamfunnet vil ha bjørn, men bygdene og bygdenæringen er det som sliter med problemet.

Framme i Nordli fikk jeg leid hytte av Astrid Formo Monsen, en meget trivelig dame. Neste dag ble jeg servert en lang og god morrakaffe med mye godt til. Morrakaffen tok i hvert fall bortimot to timer. Her på Nordli lå et av mine depoter med blandt annet mine <a href="http://www.swissmasai.no/">MBT-sko</a> for de kommende mil på asfalt. Kvelden på hytta ble tilbragt med oppdatering av bloggen og matlaging. Tre unge gutter i nabohytta tok imens godt vare på Najax.
