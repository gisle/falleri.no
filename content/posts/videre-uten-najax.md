---
title: Videre uten Najax
date: 2007-06-10 14:38:30
---

Fredag var det til veterinæren for endelig vurdering av klobruddet til
Najax. Alt så fint ut og veterinæren ønsket oss god tur videre og var
meget optimistisk på våre vegne. Fortsettelse og start ble lagt til
godt etter solnedgang samme kveld. Najax la i vei i fint driv, men
tross alle hensyn, etter 2-3 km begynte dyret å dabbe av og la seg
forholdsvis fort derretter pladask ned. Han lot seg, med gode ord og
også med klar kommando, kun bevege seg noen få skritt. Et slikt tempo
vil knapt føre oss til Ljosland Fjellstove langt mindre til Nordkapp.
Det er kun å innse, Najax er kollapset, i hvert fall for i år.

Vi kom oss tilbake til hagen hvor fire døgn alt var blitt tilbragt. Heldigvis
var vartskapet fortsatt oppe og jeg fikk teltplass for nok en natt.
Deretter ble min sønn Gisle kontaktet for henting av Najax tilbake til
Bergen enten denne helga eventuelt neste. Parallelt satte Espen
Holmesland, min utrolig villige og sympatiske vert igang med å skaffe
mellomtidig plassering av Najax i nærmiljøen.  Fredag morgen kom
beskjeden fra Gisle: Vi har drøftet problemet og jeg kjører straks
etter frokost ned til Vigeland for å hente Najax. Dermed kunne også
Espen gi kontrabeskjed til sine kontakter og stoppe sitt arbeid med å
hjelpe meg med Najax. Med slike hjelpere er jeg nødt til å komme vel
fram til Nordkapp. Ikke minst en spesiell takk til Espen Holmesland.
Sist mandag var vi begge helt ukjente for hverandre. Jeg ber tilfeldig
Espen om råd og uten betenkninger: Bli med hjem til meg der disponerer
vi en stor hage med plass både  til deg, hund og telt. Deretter yter
Espen meg all mulig hjelp og bistand.

Najax er nå hentet og alt vel framme i Bergen. Personlig brøt jeg opp
tidlig i dag morges og fortsatte videre oppover Audnedal. Startet
litt før klokken fem og er kommet fram til Konsmo. Her tar jeg det nå
med ro i varmen. Spiser en enkel lunch og går etterpå i Audneelva og
bader. Etter at varmen har gitt seg noe og sola er lavere trasker jeg
en mils vei videre og finner teltplass for natten.
