---
title: Teveltunet - Angeltjønnhytta
date: 2007-08-26 09:26:11
---

Gårdagen var en heller ufyselig dag med kuling fra nordvest og store nedbørsmengder. Jeg valgte derfor å ta en hviledag på Tevelltunet og avvente og håpe på bedre vær til søndagen. Utover lørdagen bare økte vinden på i styrke og regnet fortsatte å øse ned. Godt å sitte tørt og varmt i hus.

Dagen i dag hadde både vinden løyet og regnet gitt seg. Marka og spesielt alle myrene var gjennomtrukket av vann og det ble mye klaskede gange gjennom disse. De 25 kilometrene fram til Angeltjønn gikk greit unna og jeg brukte totalt 7 timer på turen. Stien er jevnt godt merket og følger for det meste grensen mot Sverige og går i høyfjellsterreng. Bare synd det var så pass vått. Heller ikke i dag slapp jeg unna noen heftige regnbyger. Disse sammen med en noe lav temperatur gjorde dagen heller hustrig.

<a href="http://www.flickr.com/photos/gisle/1258322213/"><img align="right" src="http://farm2.static.flickr.com/1294/1258322213_9594fe46ed_m.jpg" width="240" height="180" /></a>På lørdag hadde jeg fått melding fra Øyvind Lillerødvann, en kammerat fra Mo i Rana om at han var i området og lurte på hvor jeg befant meg. Øyvind ville, sammen med noen kompiser  komme til Angeltjønnhytta lørdag og gå videre til  Teveltunet på søndag. Det var bare å gå og glede seg til vi ville møtes. Like før Huva treffes vi. Øyvind kommer da sammen med tre andre og det blir et hjertelig om enn vått møte. Akkurat da silregner det og det blir et stående treff i en femten til tjue minutter med sekken på. Utrolig å treffe venner plutselig og uventet slik  ute i ville fjellet. En times tid senere slutter regnet og jeg får meg noe mat før de siste kilometrene ned til Angeltjønnhytta. Vanlig prossedyre; først er det å få fyr i ovnen, hente vann, skifte til tørre klær, koke kaffe og slappe av mens varmen kommer sigende.

Besøksprotokollen byr på et merkelig sammentreff. Denne dagen har foruten Øyvind og hans tre venner også to andre, Elise S og Harald Nilsen fra  Mo i Rana overnattet og forlatt hytta. Og deretter kommer også jeg  fra Rana. Ikke noen andre dager helt fra nyåret er det registrert en eneste Ranværing. I tillegg finner jeg igjen min "Norge på langs"-veninne, Inger Thommesen. Hun forlot hytta 30. juli. Heia Inger, jeg håper du når ditt mål, Nordkapp i løpet av oktober slik du har planlagt. Du er virkelig tøff, lykke til.
