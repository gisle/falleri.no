---
title: Folldalen - Telt v/Romsdalsætra
date: 2007-08-08 14:12:34
---

Jeg starter i elvetida og går mot Einundalen. Opp fra Folldal kommer jeg inn i et virvar av nylagte veier til et nytt hyttefelet eller kanskje heller en hytteby. Jeg roter litt blant nylagte veier før jeg finner den stien jeg har planlagt å gå. Inne på den rette stien går det greit innover til Gortjønne og videre opp Brennknattskaret. Herfra er det et virvar av sauetråkk, men retningen mot setergrenda i Kakkeldalen er grei nok den. Hittil har terrenget vært mye likt det jeg tidligere har gått i Rondane, men fra Kakkeldalen blir det noe frodigere. Fjellet over til Einundalen og Romsdalssætra er slett og lettgått. Terrenget og fjellene rundt er farget av store mengder med reinlav og er gråhvitt å se til. Jeg går forbi Stugulisætra og telter på en høyde over elva Einunna like ved Romsdalsætra. Sætra var opprinnelig opparbeidet som gård av en romsdaling på 1800 tallet, derfor navnet Romsdalsætra. Jeg legger meg tidlig med tanke på neste dag og prøver derfor ikke fisket i elva som flyter like nedenfor meg.
