---
title: Øigardsseter - Telt i Grimsdalen
date: 2007-08-03 23:25:22
---

Etter en skikkelig god natts søvn og deretter frokost på seteren legger jeg ut på den lange etappen til Grimsdalen. Like ovenfor Øigardsseter er det ut i snaufjellet og herfra og fram er jeg ovenfor skoggrensa hele tiden. Turen går gjennom Kvannslådalen, over Sletthøe, passerer øverst i Haverdalen, forbi Storrvatnet og ned til elva i Grimsdalen. På det høyeste er jeg oppe på knappe 1580 moh. Dovre nasjonalpark er i dette området for det meste runde rolige fjell. Det er karrig her oppe og med en meget beskjeden vegetasjon. Reinlav og stein er det det er mest av. Det er også tørt og lite med rennende vann her jeg går. Derimot treffer jeg på ganske mange andre vandrere. To av disse vil jeg spesielt nevne, min bærer og en vakker hulder. Bæreren, Jonny (beklager om navnet er feilskrevet) tar meg igjen et stykke inne i Kvannslådalen og insisterer på å bære sekken min et stykke. Bare dumt å avslå et slikt tilbud. En god del senere etter at min bærer har snudd treffer jeg på huldra. Har akkurat krysset veien oppe i Haverdalen og går i egne tanker og ser meg ikke rundt. Plutselig er det en lys, kvittrene stemme som kaller på meg. Først ser jeg ingen, men så oppe på en berghammer sitter hun. Jeg må bare opp å hilse på. Det var en tysk ungjente ute på telttur. Hun jobbet som budeie på en seter i nærheten av Kvam. Nå hadde hun noen fridager og tok disse inne i nasjonalparken. Dessverre glemte jeg å få tatt et bilde av "huldra" mi, kanskje av forfjamselse, jeg vet ikke riktig.

De siste kilometerne forbi Storrvatnet og til Grimsdalen gikk i nydelig kveldsol og passe varmt og godt. Riktig en fin kveld til telting og kveldsmat. Teltet ble slått opp på en myk seng av reinlav og mose og med elva like nedenfor. I morgen blir jeg hentet av min svigerinner Ruth og Magnar for å besøke dem i Folldalen.
