---
title: Gaundalen - Holderen
date: 2008-06-24 15:41:59
---

Dagen i dag starter med regn og storm fra nordvest og kun 5°C. Det ble å ta det med ro innomhus og avvente endring i været. Litt over halv tolv la jeg i vei og gikk over til Holderen på fem timer. Jeg fikk sludd oppe i fjellet på 800 moh og gikk i søkkvåte sugende trøndermyrer. Det virker som om sommeren fra i fjor i Sør-Norge skal forfølge meg, kaldt og vått. Krysser fingrene og håper på sol og varme i dagene framover.

Om dagens landskap er det å si at bortsett fra våte myrer, etter i hvert fall 2 dagers regn, er det rimelig lett-gått. Slakt opp fra 460 til 800 meter og deretter for det meste unnaland ned til Holderen på 445 moh. Holden fjellgård er nedlagt og husene eies i dag av Statskog. Alt er meget velstelt og husene er til leie. Ett av husene leies og drives av Nord-Trøndelag turistforening som vanlig turistforeningshytte. Et apropos: en par måneder hvert år kommer det en drift fra Snåsa med melkekyr og annet fe. Da setres det på Holden og landskapet holdes i hevd.
