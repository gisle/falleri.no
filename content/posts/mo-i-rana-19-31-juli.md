---
title: Mo i Rana - 19.-31. juli
date: 2008-07-28 10:38:43
---

Min opprinnelige plan om å starte opp igjen fra Umbukta 19. juli er helt forkastet og er utsatt til 1. august. Det er flere grunner til forsinkelsen og ikke bare latskap. 2 favner ved ble levert og må tas vare på og lagres. Plener må stelles og slås. En sønn flytter til ny leilighet og hjelp behøves både til flytting og vasking av gammel bolig. Diverse småting i forbindelse med turen må videre ordnes. Alt dette tar mer tid enn en skulle tro og hva jeg selv hadde regnet med.

Ut over det jeg har nevnt har jeg med lengsel ventet på min nye ryggsekk. Sekken er nyutviklet fra den svenske produsenten <a href="http://www.klattermusen.se/start.php?lang=SE">Klättermusen</a>. En genial konstruksjon bassert på en symbiose av gamle velprøvde og helt nye teorier for bærekomfort. Sekken med typenavnet "Mjölner" ble 2 måneder forsinket fra leverandør. Da jeg endelig fikk beskjed om at den kom til Stockholm med fly og kunne leveres meg 30. juli fra Rana Spesialsport valgte jeg å vente. Prototypen har jeg prøvd og det skal bli spennende å få prøvd sekken i full målestokk. For de som måtte være interessert, utførlige rapporter både på godt og ondt vil bli lagt ut på min blogg etter hvert.

Oppstart skjer fra <a href="http://www.turistforeningen.no/rana/">Virvatnet</a> og ikke fra Umbukta. Tross alt har jeg tatt strekket Umbukta - Virvatnet mange ganger. Både på ski og til fots på barmark, fram og tilbake utallige ganger. Et problem har jeg igjen som må løses.  Arctic Rein og Vilt kan ikke levere meg mer tørket reinkjøtt med det første. Jeg håper at en dialog med dem kan gi en løsning på problemet. <a href="http://www.norskdesign.no/emballasjedesign/helt-rein-og-helt-vilt-article3199-217.html">ARVs</a> spesielle reinkjøtt er tross alt min viktigste kilde til fett og proteiner.
