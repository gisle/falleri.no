---
title: Bielnienjaevrie
date: 2008-06-26 15:55:55
---

Her i dag er jeg kommet fram til Bielnienjaevrie i solskinn og har det helt deilig. Telter og belager meg på et ekstra døgn her inne ved vannet. Klarværet sist natt kom med frost og på morningen var teltet kvit-rimet. Mosen var frossen og hard å gå på med bare bein. Is hadde også lagt seg på mindre pytter.

Formiddagen tilbringes horisontalt bare avslappende i solhellingen. Litt utpå ettermiddagen tar jeg stanga fatt og prøver fiskelykken. Ørreten vaker absolutt over hele vannet og jeg får det jeg trenger til meg og hunden. Etter 2 fisker har jeg ett godt halvkilo; mer er det ikke plass til i min kasserolle og egentlig er det mat nok til oss begge. Kvaliteten på ørreten her er fantastisk, feit, rød og fin. Det er bare å glede seg til en sen middag.

Ingenting tyder på at det er stor trafikk av fiskere ved disse vannene. To vann ligger etter hverandre med bare 4-5 meters avstand og kun 6 meters høydeforskjell. Jeg observerte bare tre gamle kaffebål, en lite markert sti rundt vannet og noen få gjenglemte markbokser. Disse var av gammeltypen som ruster.

Bielnienjaevrie ligger på 648 moh. Turen hit i går fra Gjefsjøen gikk i et flott terreng.  Det var for det nærmeste slutt på blautmyrer. Delvis bart fjell og fast lyngmark kun med enkelte få og små våte partier innimellom. Det var i det hele tatt en fryd å vandre i går. Passe varmt, lettskyet og en kjølig bris. Ruta  jeg hadde stukket på forhånd stemte meget bra. Det ble bare noen mindre korrigeringer etterhvert som jeg gikk og kunne se hvordan terrenget så ut i virkeligheten.
