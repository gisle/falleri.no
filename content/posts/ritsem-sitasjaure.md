---
title: Ritsem - Sitasjaure
date: 2008-08-12 08:34:14
---

Etter en ekstra natt på Ritsem, så la en vel uthvilt hund og mann i vei kl. 1230 mot Sitasjaure. Også der kommer jeg mest sannsynlig til å ta inn på en av hyttene til STF. Dagen i dag vil bli på 22 km og går på vei, men på en lite trafikkert vei. De første 2 kilometerne er asfaltert, deretter en gruset anleggsvei bygd av Vattenfall.

Om turen fram til Sitasjaure er det egentlig ikke så mye å si. Vei er nå engang vei, men hovedsaken er at Najax slipper asfalt. På asfalt mister han fullstendig motivasjonen og vil mest legge seg ned. På grusvei derimot går han som en drøm. Vi brukte bare 6 timer fram til hytta ved Sitasjaure. Der ble vi helt alene. Ikke en gang den obligatoriske hytteverten var tilstede. Det var kun et oppslag om at hyttevert manglet. Litt ut på kvelden reagerer Najax og jeg ser to mann på vei ut mot et nes for telting. Litt senere kommer en av karene opp til meg for å spørre om lov til å fiske da fiskekortet deres først gjelder fra neste dag. Jeg har så men ingen ting å innvende til det og ber dem bare å sette i gang. Karene viser seg å være fra Nord-Troms og har kjørt 60 mil for å fiske røyr etter anbefaling fra noen venner. De dro neste dag skuffet derfra. Sitasjaure er stort, regulert og bare egnet for garnfiske. Kun smårøyr på 10-12 cm hadde de sett og fått på kroken. Selv monterte jeg ikke en gang fiskestanga, men konsentrerte meg om en meget interessant bok om de "Fjellnäre skogene".
