---
title: Rautujaure - Ritsem
date: 2008-08-10 16:27:58
---

Nordkalottleden byr ikke på mange overraskelser på denne delen. Den er mest å regne som en transportetappe. Jeg bruker rundt 4 timer fram til Vaisaluokstugan, en av STF sine hytter. Derfra vil jeg ta båt på Akkajauvre til Ritsem. Båten går først kl. 2015 og jeg har masser av tid til rådighet.

Akkurat da jeg kom var det bytte av hyttevert. Begge to trivelige personer som tok hjertelig i mot meg. Den som skulle dra var en ung dame. Hun hadde hatt sitt første år som hyttevert og brukte 4 uker av sin sommerferie til dette. En anderledes ferie som hun ville gjøre om igjen flere ganger. Avløseren var en mann fra Stockholm, selvstendig næringsdrivende innen media. Han hadde mange år bak seg som hyttevert på forskjellige hytter her i nord, men han tok kun på seg jobben ved de små hyttene. Helst langt til fjells og med forholdsvis lite besøk. For han var dette den ultimate ferie. Borte fra storbystresset samtidig som han traff en passende mengde trivelige fjellmennesker.

I morgen tar jeg søndagen på Ritsem og opdaterer min blogg ettersom jeg har fått lånt vertens private "laptop".
