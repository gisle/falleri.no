---
title: Gressvasshytta - Umbukta Fjellstue
date: 2008-07-18 00:10:39
---

Nok en etappe på vel 30 km står for tur. Men med denne etappen gjør jeg en liten vri. Fra Gressvasshytta fram til Gressvassdammen går jeg med normal sekk. Der setter jeg igjen alt jeg ikke trenger for dagen. Blant annet telt, sovepose, ekstra klær, fiskeutstyr osv. Det er fordelen med å komme hjem. Alt dette utstyret kjører jeg opp og henter dagen etter.

Fra Kjensvassmoen går jeg innover Storskaret med uvanlig lett sekk. I et fint hjemlig terreng går det derfor ekstra lett innover. Oppe i Storskaret tar jeg min første lange rast. Sola skinner og livet er bare herlig. Etter runding av Grassfjellurda er Grassfjellkoia inne ved Djupdalsbekken neste naturlige stopp. Så langt har jeg ikke truffet på andre folk etter at jeg forlot Sivertgården, men i gjesteboka her i koia begynner jeg å finne de første hjemlige kjente navnene. Rart med det, men bare å se kjente navn gjør godt.

Fra Grassfjellkoia er det en noe mer kuppert terreng fram til Umbukta Fjellstue. En kan si hva en vil, men vel 60 km på to dager kjennes i beina. Det er derfor godt å komme fram til Fjellstua, bestille en god og kald pils, og så ut i friluft, få av seg på beina og vifte med tærne. Jeg riktig nyter sivilisasjonens goder mens jeg vente på skyss hjem til <a href="http://no.wikipedia.org/wiki/Mo_i_Rana">Mo i Rana</a>.
