---
title: Evavollen - Telt ved Fjellsjøen
date: 2007-08-17 08:59:32
---

Nok en morgen med lett regn og i tillegg ganske så kraftig vind. Takknemmelig for vinden, denne gjorde sitt til at teltet ikke var altfor vått. Etter hvert klarnet det opp, vinden fortsatte og teltet ble helt tørt. Oppbrudd og veien videre inn til Jamtvollen. Der fikk jeg levert fra meg mine "veisko" i en ferdig frankert posteske og endelig etter flere dager på bil- og seterveier kunne jeg legge til fjells igjen.

Fra Jamtvollen fulgte jeg delvis brukbar sti opp til Klinkengruva. Flere bilder er tatt fra denne. Det er nesten ikke til å fatte for oss mennesker i dag hvilken innsats og for et slit det må hav vært å drive ut malmen i et helt uveisomt fjellområde. Denne dagen var forresten den første helt siden Lindesnes Fyr hvor jeg ikke har vært helt i form. Litt sting for brystet og ondt når jeg hostet. Det var rett og slett slitsomt å gå. Turen videre opp til Fjellsjøen ble derfor heller tung. Vel oppe blåste det kraftig og det tetnet til og faren for regn økte. Jeg fant en brukbar teltplass på en liten høyde like ved vannet. En tørr og fin plass og hvor eventuelt regnvann kunne renne bort fra teltet. Været bød heller ikke til fiske, kalt og hustrig. Det ble mat kokt i forteltet og tidlig kveld. Natten gjennom blåste og regnet det skikkelig mye. Morgenen var våt, med sterk vind fra sørvest og innbød ikke til en ekstra dag ved Fjellsjøen. Det ble å pakke teltet og traske videre.
