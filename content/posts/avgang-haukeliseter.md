---
title: Avgang Haukeliseter
date: 2007-07-01 10:50:18
---

I et strålende vær etter duglig frokost med egen kokt havregrøt legger jeg i vei fjellsida opp fra Haukeliseter. Lia opp er sydvent og uten snø. Tydelige spor i terrenget  viser at her er trafikken mye større enn i Sirdals- og Ryfylkeheiene. Til sine steder er det direkte tråkket vei innover den første delen av vidda. Tråkket gir seg noe etter noen kilometer inn fra Haukeliseter, men hele veien inn mot Hellevassbu der det er snøfritt er stien tydelig merket av stor trafikk.

På veien innover tar jeg igjen og prater med en tysk familie, mor og far med en gutt og en jente. Begge nærmer seg sikkert tenåra. På dagstur, men foreldrene hadde vært her en uke allene for tre år siden. Nå ville de prøve å få ungene til å like og elske land og landskap og få med seg turgleden. Mens vi prater tar to damer, Berit fra Søgne og Ruth fra Kristiansand meg igjen. Begge skal til Hellevassbu og Litlos og vi slår oss på lag.

Nå begynner det å bli mye snø og trugene kommer  på. Mine to turkammerater er usikre på om de skal gå videre og setter seg ned oppe i en solskråning. Ved Mannevatnet treffer jeg nok en gang på 2 hollendere. De har snudd på grunn av mye snø. Mens jeg prater med hollenderne, hvem andre enn mine to damer kommer gående. Fra nå av og videre innover er alle merker dekket av snø og en noenlunde forståelse og bruk av kart og kompass må til. Begge damene sier at hadde det ikke vært for meg måtte de snudd. Ved vadet ved Holmasjøen tar jeg min lunch. Det er blitt noe mer snøbart og vi skiller lag. Fra nå av og fram går det greit etter merket sti, bortsett fra at trugene mine må på etter brua ved Simleøyra.

På Hellevassbu har mine to venninner installert seg i ei lita sikringshytte. De var uten DNT-nøkkel, hovedhytta låst og begge våte og kalde og valgte derfor ikke å vente på meg. Arrangementet fører til at jeg utpå kvelden får nabobesøk. Tro det eller ei, naboene har med en Jagermeister. Til denne spanderer jeg Arctic Rein og Vilt sitt eminente tørkede reinkjøtt. Kvelden tar vi i elvetida. Hellevassbu, en flott hytte med alt på stell og meget ryddig. Ei selvbetjent hytte det var en fryd å komme til.
