---
title: Nedalshytta - Grensevarde 156
date: 2007-08-23 10:50:22
---

I dag er jeg klar og ferdig pakket allerede før klokken 1000, vel forberedt  for den lange etappen til Storerikvollen.  Kun en siste kopp kaffe på trammen før avgang.  Kokka kommer ut og spør om jeg vil ha en nystekt vaffel til kaffen. Selvsagt sier jeg ja til tilbudet, det ville bare være dumt å si nei. Hva skjer, jo hele personalet kommer ut for å nyte en varm og solrik formiddag. Det blir mer  kaffe, nystekte vafler, nyrørt blåbærsyltetøy og rømme dertil. Den siste kaffekoppen på trammen tok mer enn to timer. Jeg får med meg en hilsen over til Teveltunets eier. Mens vi sitter og nyter stunden kommer en av stedets reineiere og slår seg ned ved bordet. Aslak Brandsfjell viser seg å være i slekt med Lifjellene hjemme på Mo i Rana. Jeg må også hilse til dem. Verten fleiper med meg som har det så "travelt" og foreslår og peker ut en fin teltplass hele 150 meter bortenfor der hvor vi sitter. Nok om det, tross alle gode forsetter ble det også i dag en sen start, men uansett en finere og bedre begynnelse kunne jeg ikke hatt.

Innover Sylane går det endelig, og det på en nydelig solrik dag med mange gode minner og hilsener fra Nedalshytta. Et vakkert lett bølgende landskap omkranset av vann og høye fjell. Vakkert og nå med beitende rein overalt, streifende i jakt på sopp. Jeg legger ruta høyt til fjells og ikke etter den nylagte turiststien. Det er best å komme bort fra myr og kratt og opp på snaufjellet. Inne oppunder Bandaklumpen treffer jeg på en birøkter fra Frøya og hans kone. De har tatt seg to dager fri og telter her innpå fjellet. Oppe ved Nordsylan like før Nordre Fiskåa blir det plutselig folksomt. Først vinker jeg til fire jenter. Like etter ser jeg nok fem personer litt lengre nedenfor og til slutt går jeg rett på en hel flokk ungdommer. Det viser seg å være Friluftslinja ved Høgskolen i Nord-Trøndelag som jeg har truffet på, med 24 stykker alt i alt. En av lærerne viser seg å ha kone fra Mo i Rana, felles kjente og nok en hilsen å ta med. Etter anbefaling legger jeg om ruta, dropper Storerikvollen og går fjellene rett nordover oppe i høyden direkte mot Teveltunet.  Jeg regner med to dagsmasjer til og telting innpå fjellet. Like nord om Fiskåhøgda ser jeg en "Renvaktarstuga" inne på svensk side av grensen. Den viser seg å ha et åpent vindu og jeg kan ikke se noe galt i å overnatte og koke maten i hus hos broderfolket. Planen for neste dag er å gå til Rangeldalen Naturreservat og prøve fiskelykken i Rangla. Hele tiden vil jeg bevege meg på mellom 800 og 1000 moh.
