---
title: Virvatnet – Sølvbekken
date: 2008-08-01 09:20:34
---

<a href="http://www.flickr.com/photos/gisle/2734233935/" title="Minste Rødøyværing på Virvasshytta"><img src="http://farm4.static.flickr.com/3205/2734233935_da5370045e_m.jpg" width="240" height="180" align=right alt="Minste Rødøyværing på Virvasshytta" /></a>Endelig, etter 12 dager hjemme på Mo er jeg i gang igjen. I går ettermiddag ble jeg kjørt opp til "dammen" og gikk de 6 kilometerne til Virvasshytta. God plass var det på tross av at 21 Rødøyværinger var ved vatnet. Bare 4-5 av ungene og en bestemor overnattet på hytta. Resten av gjengen teltet og alt matstellet gjorde de ute ved bålet. For meg ble det en trivelig kveld sammen med hyggelige mennesker.

Fredags morgen den 1. august legger jeg endelig i vei på min videre ferd mot Nordkapp. Nå er det bare meg og Najax i fjellet. Dagen er solrik og stille på formiddagen, men utover dagen kommer det inn en kjølig bris fra nord. Timene og kilometerne forløper problemfritt og alt er bare godt. Men så skjer det. Etter at vi har passert Auronasa aner jeg det verste. Med vinden i mot får Najax ferten av noe og legger i veg. Det må være rein der foran. Selv om Najax ikke jager er han nysgjerrig. Ganske riktig, i det jeg runder fjellet ser jeg en stor mengde rein og hunden ute på en snøfond. Tro det eller ei, men der ser jeg en stor Golden Retriever akende på buken nedover fonna og rein som nysgjerrig står og ser på det rare dyret. Najax går til og med opp igjen for ny aketur og reinen kommer nysgjerrig nærmere. Her burde jeg hatt et godt videokamera. Videre får nok Najax gå i kobbel eller bak meg under full kontroll. Ansvaret er tross alt mitt fullt og helt.

Det er tørt i fjellet og lite vann i Gubeltåga. Vi vader derfor elva et godt stykke ovenfor inntaksdammen. Najax får litt problemer og må ha noe hjelp. Det er vel ikke bara bare å måtte svømme i rimelig strek strøm med kløv på. Tidlig kveld ved Sølvbekken akkurat som planlagt.

<a href="http://www.flickr.com/photos/gisle/2735067962/" title="Sølvbekken er nesten tørr"><img src="http://farm4.static.flickr.com/3197/2735067962_4d21c47636.jpg" width="440" height="330" alt="Sølvbekken er nesten tørr" /></a>
