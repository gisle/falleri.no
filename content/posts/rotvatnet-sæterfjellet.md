---
title: Rotvatnet - Sæterfjellet
date: 2008-07-12 15:36:40
---

Tidlig oppe til en nydelig dag. Jeg har til hensikt å ta igjen noe av den distansen jeg ligge bak etter min opprinnelige plan. Men helt fram til Tverrelvnes og Gunder Gardsmark kan bli litt i lengste laget denne dagen.

Fjellene innover fra Rotvatnet og fram til Midtfjellet er lettgåtte. Det som tar noe tid er en fantastisk rik blomsterflora innover fjellet. Stadig må kameraet fram og det blir mange fine bilder. Av dyr og fugler er det derimot lite å se. Noen få oksereiner, de er skilt fra simlene og kalvene som er i <a href="http://www.susendal.no/Borgefjell.html">Børgefjell</a>. Av fugler er det heiloene i tillegg til noen bekkasiner som holder meg med selskap. Ingen ryper og kun en enslig fjellvåk med sin karakteristiske  varseltone av de store rovfuglene. Til gjengjeld følger den meg et godt stykke på vei.

Lia ned fra Midtfjellet mot Unkervatnet ser bratt ut på kartet og den var bratt. Ganske så tung å gå nedover med sekk på ryggen. Et stykke nede i lia treffer jeg på to damer på vei opp. Oppe på toppen av Midtfjellet er en av postene til Hattfjelldals kommunes "Fjelltrimmen". Tøffere poster enn det Hattfjelldal har lagt opp til skal du lete lenge etter og må tyde på mange spreke innbyggere. Vel ned og ved veien kommer jeg til en nedlagt liten gård. Her bodde Olaf Klementsen, en samisk skogsarbeider med sin familie. Stedet er fredet og er en del av "Fotefar mot nord".

Hengebru over Skarmodalselva, fylkesveien fram til Ørnes og stien videre oppover lia derfra. Det ser ut til å være lite bekker oppover. På ei av hyttene jeg passerer går jeg derfor ned for å få etterfylt min vannbeholder. Til etterfyllingen ble jeg servert kaffe og brus, gullrotkake og lefse med gomme. Slike tjenester som vannpåfylling her nord kan ta noe tid. Jeg bukker og takker vertskapet for en hyggelig time jeg fikk sammen med dere. Nå er det bare å komme seg opp Ørneslia og ta de siste seks til sju kilometerne fram til Sæterfjellet. Ved en av bekkene frampå fjellet finner jeg hva jeg trenger. En god og tørr lyngrabbe med en flott utsikt mot <a href="http://home.online.no/~oe-aase/okstindene.htm">Okstindene</a> i nordvest. Det er nesten så jeg føler meg hjemme igjen.
