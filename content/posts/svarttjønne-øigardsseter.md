---
title: Svarttjønne - Øigardsseter
date: 2007-08-02 13:46:54
---

I Folldal venter min svigerinne Ruth og Magnar på meg. Skal jeg treffe dem må jeg være framme i Folldal på lørdag og nå øyner jeg muligheten. Legger friskt i veg ned til Nord-Sel. Jeg er helt alene menneske inne i dette skog- og fjellorådet og selv om jeg beveger meg på 800 moh er det stor og fin furuskog her oppe. Alt er stille og rolig, varmt er været og svetten renner godt. Litt ned mot Nord-Sel kommer jeg for første gang så langt på rennende kildevann. Vannet blir ledet i gamle, kløyvde og uthulte trerenner til noen gårder lengre nede. Et friskt og nydelig kaldt vann. Stopper på butikken på Nord-Sel for litt drikke og frukt. Får likså lokal anbefaling om å gå Gammellia opp Rosten til Høvringen. Første del av veien/stien er meget god og lettgått. Samtidig er den et interessant studie av gammelt byggearbeid i bratt lende. De siste 1,5 kilometrene var derimot gjengrodd og noe vanskelig å ta seg fram på. Med litt forsiktighet gikk det egentlig greit også på dette stykket. Blir det derimot ikke ryddet vil det nok ikke gå lang tid før det blir helt ufremkommelig på dette strekket. Verten på <a href="http://www.oigardseter.no/">Øigarden</a> fortalte at tilgroing skjer over hele området fordi det i dag er det få dyr som beiter heroppe. Samtidig er det heller ikke behov for å hugge ved til ysting og varme så all rydding må skje ved lokal dugnad.

Les mer om Høvringen på <a href="http://www.hovringen.no">www.hovringen.no</a>. En god hjemmeside for dette området.
